---
title: Ma'aikatar Sadarwa na Koyar da 'Yan Najeriya Dabarun Sarrafa Kwamfuta da Intanet
date: 2020-10-20T09:19:47+01:00
draft: false
Author: Muhammad Sabi'u

# post thumb
image: https://technext.ng/wp-content/uploads/2020/09/Digital-Nigeria.png

# meta description
description: Kar ku bari dama ta wuce ku; ma'aikatar sadarwa tana koya wa ƴan Najeriya dabarbarun sarrafa kwamfiyuta da intanet

# taxonomies
categories:
  - Kimiyya da fasaha
tags:
  - intanet
  - kwamfuta
  -

# post type
type: post

---

Ganin yadda matsaloli irin su rashin aikin yi suka yi ƙamari da kuma yadda ake da ƙarancin dabarbarun sarrafa na'urar kwamfuta a tsakanin matasa, shi ya sa Ma'aikatar Sadarwar Najeriya ƙarƙashin jagorancin Dr. Isa Ali Pantami ta fito da wani sabon tsarin koyon harƙar kwamfuta tun daga mataki na farko har zuwa babban mataki.

Ƙari a kan wannan, yanzu gaba ɗaya duniya ta ta'allaƙa ne a kan hidimar kwamfuta ne da intanet. Yanzu idan mutum ya duba yadda abubuwa suke shekara 20 baya, ya san cewa an samu gagarumin sauyin da akwai buƙatar kowa ya tashi ya koyi hidimar ta kwamfuta domin idan ba haka ba, za a bar shi a baya. Haka ma, duk al'ummar da aka bar ta a baya game da hidimar kwamfuta, to a gaskiya wannan ci baya ne a gare ta.

Wannan tsari ko kuma shiri yana da matuƙar fa'idoji saboda irin muhimman abubuwan da yake tattare da su. Sannan mutanen arewacin Najeriya za su fi buƙatuwa zuwa ga tsarin ganin cewa yanayin matakin ilmin mutanen yankin ba za ka kwatanta da na mutanen sauran yankunan ba.

A yunƙurin bunƙasa shirin, sai da gwamnatin tarayya ta haɗa kai da wasu hukumomi don cim ma wannan aiki. Misalin hukumomin sun haɗa da _Bankin Cigaban Afirka, Microsoft, IBM, Huawei da sauransu_. 

Sannan ana sa rai tsarin zai taimaka wa ma'aikatan gwamnati da sauran al'umma.

Mataki na farko wajen yin rijistar wannan shiri shi ne, mutum zai ziyarci _www.digitalnigeria.gov.ng_ domin samun duk wani cikakken bayani game da wannan gagarumin cigaba.

#### Daga cikin abubuwan da za a koyar da mutane masu sha'awar yin rijista su ne: ####

A. Ilimin na'urar zamani
B. Abubuwan da ke taimakawa wajen samar da wani abu
C. Sarrafa shafin yanar gizo
D. Harƙar kwamfuta mai tara bayanai waje guda ga sauran kwamfutoci
E. Block chain
F. Harƙar kwamfuta mai tunani irin na ɗan'adam (watau artificial intelligence)
G. Sannan wannan tsari zai koya wa mutane yadda ake kasuwanci cikin hanya ta ilimi da kyawawan tsare-tsare.

##### Waɗannan kaɗan daga ciki ke nan. #####

Babban burin Ma'aikatar Sadarwar Najeriya game da wannan tsari shi ne, tana son samar da ilimi da wayewa tsakanin jama'ar Najeriya wajen ganin cewa sun fahimci abin da fasahar zamani ta zo da ita da kuma taimaka musu wajen dogaro da kai, ba don komai ba sai don za su iya amfani da ilimin da za su samu wajen samun aikin yi.

Muna ƙarfafa wa duk matasanmu gwiwa—maza da mata, yara da manya—da cewa su hanzarta don yin wannan rijistar. Ba a kashe kuɗi kafin a yi; ba sai mutum ya biya kuɗin wani abu ba; abin kawai da kake buƙata shi ne ka kasance akwai data a wayarka ta hannu ƙirar Android ko iPhone. Sannan ba ma sai da kwamfuta ba. 

A taƙaice dai wannan abu cikin sauƙi za ka yi shi da ikon Allah.

Bayan mutum ya gana kuma akwai satifiket da ake bayarwa wanda za a rubuta sunansa a kai.

Kar a manta da sunan inda za a ziyarta: _www.digitalnigeria.gov.ng._


