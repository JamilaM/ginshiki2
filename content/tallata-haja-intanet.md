---
title: Yadda Za Ku Iya Tallata Hajarku Cikin Sauki ta Shafukan Sada Zumunta
date: 2020-10-07T12:01:36+01:00
draft: false
Author: Muhammad Sabi'u

# post thumb
image: "https://images.unsplash.com/photo-1594670297948-e910d5964979?ixlib=rb-1.2.1&ixid=eyJhcHBfaWQiOjEyMDd9&auto=format&fit=crop&w=719&q=80"

# meta description
description: "tallata haja ta intanet"

# taxonomies
categories:
  - Kimiyya da fasaha |
  - Sanaa
tags:
  - "intanet"
  - "yanar gizo"
  - "tallata haja"

# post type
type: "post"
---

Kafin zuwan intanet ko kuma lokacin da bai samu karbuwa kamar yanzu ba, akwai abubuwan da dama da ba a samunsu cikin sauƙi. Ko saƙo mutum zai tura, sai ya yi amfani da wasu hanyoyin da babu sauƙi  a tattare da su.

Baya ga haka, abu ne sananne cewa ita harƙar kasuwanci, wata harƙa ce da ke buƙatar tallace-tallace ta hanyar bayyana wa mutane irin nau'in kayan da kake sayarwa ko farashinsa ko kuma ingancinsa, wanda hakan yana buƙatar sai mutum ya yunƙura wajen sanarwa tare da janyo hankalin jama'a ta kafofi iri-iri.

A da, kafin bayyanar kafofin sada zumunta na zamani—irin su Facebook da sauransu—mutane kan yi tallace-tallacen abubuwan da suke sayarwa ko kuma hajojin kasuwancinsu ne ta gidajen rediyo ko talabijin ko kuma jarida, wanda hakan yana tattare da wasu ƴan matsaloli ganin cewa ba kowa ba ne ke mallakar waɗannan abubuwa. 

Sannan yin hakan yana da buƙatar sai mutum ya biya kuɗi a gidan rediyo, jarida ko talabijin ɗin da yake so a yi masa tallan. Wato ke nan hakan ba zai zo da daɗi wa ƙananan ƴan kasuwa da karfinsu bai taka kara ba balle ya karya, tunda ba zai zama lalle suna da ƙarfin zuwa su biya wancan kuɗi ba.

Bayan bayyanar intanet, hakan sai ya tilasta wa su waɗannan ƙananan ƴan kasuwa farauto wasu hanyoyi masu sauƙi wajen tallata kasuwancinsu ga jama'a, inda ba za’a caje su maƙudan kuɗi ba. Haka zalika ta yadda tallan su zai isa ga dumbim mutane, har da wadanda ba a gari daya suke ba. Kawai abin da za su ji da shi shi ne, kuɗin data. Kuɗin data kuma ba abu ne mai damarwa ba tun da ko mutum ba ya kasuwanci, zai iya saya kawai saboda ya riƙa hawa intanet domin ganin me duniya take ciki.


**_Kusan duka shafukan sada zumunta da ake da su a yau na bada damar a yi talla, amma akwai wadanda zan maida hankali a kai:_**

Na daya akwai kafar Facebook wanda ke matuƙar taimaka wa mutane a nan Najeriya da ma sauran ƙasashe wajen tallata hajarsu ga mutanen da suke abota da su. Masu sayar da kayayyaki irin su takalma, zannuwa, huluna, shadda, atamfofi, agogwanni da kayan maƙulashe kullum a ciki talla suke. Kuma babu shakka hakan yana matuƙar taimakawa domin duk wanda yake tare da irin su a kafofin sadarwar, zai tabbata haka.

A wani mataki da ba zai rasa nasaba da yadda Facebook ke son taimakawa ‘yan kasuwa ba, kafar ta ƙirƙiro wani tsari a cikin Facebook ɗin wanda mutum zai iya amfani da shi wajen nuna wa jama'a cewa yana da kayan sayarwa.

Da zarar mai son kayan ya gani, to zai yi magana wa mai kayan domin su yi ciniki sannan a san yadda za a yi a kai masa kayan a duk inda yake idan ciniki ya faɗa. Wata shawara a nan ita ce, duk lokacin da ake cinikin, shi mai kayan zai riƙa yi yana la'akari da kuɗin aikawa ta mota saboda wasu lokutan tsakanin mai saya da mai sayarwa akwai rata mai tsaho da sai an biya kuɗin mota kafin a kai masa.

**_A gaskiya, tallata haja ta Facebook na da alfanu sosai:_~**

* Na farko, zai rage wa mutum nauyin biyan masu gidan rediyo ko talabijin kuɗin talla

* Na biyu, mutum ba sai ya tashi yana zagayawa lungu-lungu, saƙo-saƙo yana tallata kayansa ba. Sannan kuma ba dole sai ya biya Facebook kuɗi ba kafin ya iya tallata hajarsa

* Mutum zai iya tallata hajarsa ga dumbin mutane daga kowane lungu da sako na kasar, wanda haka zai fadada kasuwar shi.
 
A sauran kafofi irin su Instagram, WhatsApp, Twitter da LinkedIn ma, haka abin yake. Sannan kuma shi wannan talln ba ya buƙatar sai mutum yana da karatu mai zurfi. 

**_Bugu da ƙari, ga wasu hanyoyi da mutum zai bi wajen taimaka wa kasuwancinsa ya sami karɓuwa a kafafen sada zumunta:_**

1. Akwai buƙatar duk abinka da kake son sayarwa, ka sanya hotonsa domin jama'a su gan shi

2. Ka yi ƙoƙari wajen tabbatar da cewa kayanka mai inganci ne yadda duk wanda ya yi amfani da shi zai yaba, ya kuma ji daɗin amfani da shi

3. Yana da kyau ka ambaci sunan wani kwastomanka da ya taɓa amfani da kayanka domin ya shaida wa jama'a ingancin kayanka ta hanyar bayyana yadda abin yake

4. Idan Facebook kake yi, ka buɗe shafin kasuwanci (page), sannan ka janyo abokanka don su yi maka "laikin" (liking) su kuma "yada" (sharing) saboda faɗaɗa adadin mutanen da za su ga hajarka

5. Idan akwai buƙata, ka buɗe shafi a Twitter ka riƙa tallata hajarka a can domin a Twitter ma akwai ɗumbin jama'a da za ka iya samun karɓuwa a wajensu

6. Sannan za ka iya amfani da "sitetus" ɗinka na WhatsApp wajen nuna wa mutanen da kake da lambarsu irin kayayyakin da kake sayarwa

7. Idan mutum ya sayi kaya a wajenka, kar ka yi wasa wajen sakawa a mota ka tura masa kayansa

8. Ga masu tallata kayan maƙulashe, yana da kyau a tabbatar da cewa abin yana ƙayaratwa sosai yadda idan mutum ya saya yau, gobe ma sai ya ƙara nema

Daga ƙarshe, yana da kyau ka janyo mutanen da ba sa amfani da kafafen sada zumunta su ma su ɗauki wannan salon domin samun ci gaba. Ko da mutum ba shi da sha'awar yin hakan, to ya ƙarfafa wa wasu gwiwa.


