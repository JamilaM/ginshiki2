+++
Author = "Muhammad Sabi'u"
categories = ["Sanaa"]
date = 2020-10-15T05:29:45Z
description = "Sana'o'in Da Ba Sa Buƙatar Jari Kakkaura"
image = "https://i2.wp.com/zestmade.com/blog/wp-content/uploads/2019/03/mobile-phone-repair.jpg?fit=640%2C426&ssl=1"
tags = ["kasuwanci", "sana'a", " dogaro da kai"]
title = "Sana'o'in Da Ba Sa Buƙatar Jari Kakkaura - Kashi na biyu"
type = "post"

+++

A yau za mu ci gaba da kawo muku sana'o'in da mutum zai iya fara aiwatar da su ba tare da wasu maƙudan kuɗaɗe ba. A baya mun kawo muku guda huɗu daga ciki. Yau kuma za mu tashi a kan na biyar.

#### 5. Sayar da kayan waya

A wannan lokaci da duniya take juyawa ta ɓangaren da kusan komai ana aiwatar da shi ne ya hanyar amfani da wayar hannu ko kwamfiyuta, a Najeriya ma akwai irin wannan sauyin. A halin yanzu adadin ƴan Najeriya ya fi miliyan 180. 

A cikin mutane sama da miliyan ɗari da tamanin ɗin nan, akwai yiwuwar sama da miliyan 160 kan yi amfani da wayar hannu, a cewar wani bincike da aka yi.

Ke nan wannan ya tilasta wa mutane buƙatuwa zuwa ga kayan waya kamar su batiri, caja, kyas, jakar waya, katin memori, layin waya da sauransu.

Ita wannan sana'ar, idan mutum ba shi da kuɗin kama hayar shago ma, zai iya ɗaukar akwati ko kwando yana yawo da shi. A haka ne zai saba da mutane har ya san me suke buƙata na irin waɗannan kayayyakin. 

Sannan idan ya sami ci gaba, yana iya fara sarin kaya daga manyan diloli a birane kamar su Kano, Legas, Fatakwal da sauransu domin samun kayan a kan farashi mai rahusa.

#### 6. Gyaran waya

Tun da mutane da yawa suna riƙe da wayoyin hannu, to kuwa dole sai sun buƙaci mai gyaran waya saboda wata rana wayarsu za ta iya samun matsalar da sai sun zo wajen mai gyara.

Abin da mutum zai fara yi shi ne, zai nemi wajen mai gyara domin ya ɗauki tsawon ƴan watanni don koyon gyaran. In dai zai iya haƙuri, to zai iya koya. Bayan mutum ya koya, sai ya nemi matsuguni inda mutane za su gan shi su san shi mai gyaran waya ne. Da zarar ya sanu, to daga nan ne zai fara samun kwastomomi.

Da kuɗinsa kamar _₦50,000_, zai iya fara wannan bayan ya tanadi abubuwa kamar su kwamfiyutar hannu (laptop), saitin sukuddireba, na'urar gwada batiri da sauransu. Daga nan ma idan mutum yana da kuɗi kamar _₦5000_, zai iya yin odar akwatin kayan gyara domin ya kasance yana da isassun kayan gyaran.

#### 7. Shigo da kaya daga ƙasar waje

Intanet ya yi matuƙar sauya hidimar kasuwanci a wannan zamanin. Mutane da yawa suna samun riba ta hanyar shigo da kaya ta hanyar kasuwannin intanet irin su Alibaba, Aliexpress, DHgate da sauransu. Irin wannan kasuwanci ko da naira dubu ɗari mutum zai iya farawa.

Abin da mutum zai fara yi shi ne, ya duba muhimman abubuwan da mutane ke buƙata. Sannan kuma sai ya dudduba kasuwannin intanet ɗin domin samun wakilin da zai sayi kaya ya turo masa—kayayyaki irin su kayan shafe-shafe na mata, kayan waya, wayoyinsu hannu, sutura, takalma masu inganci da sauransu.

#### 8. Bayar da haya

Akwai abubuwa da yawa da mutane ke buƙatarsu amma ba su mallake su ba—misalin waɗannan abubuwan shi ne rumfa, kujerun roba, abubuwan da ake amfani da su wajen girki, kafet, kuranga da sauransu. In dai aka san mutum a kan wannan sana'ar, to zai samu karɓuwa sosai.

Sannan akwai buƙatar mutum ya riƙa tallata hajarsa ta hanyar kafofin sada zumunta ko kuma kafofin sadarwa kamar su rediyo, talabijin, jaridu.

#### 9. Samarwa tare da sayar da ƙanƙara

Ganin yadda a nan Najeriya ba a faye samun wutar lantarki a kowane lokaci ba, sannan ganin yadda a nan yankinmu na Saharar Afirka akwai yanayi na zafi, mutane da yawa na buƙatar abu mai sanyi don ya kwantar musu da hankali, musamman lokacin da zafi ya dame su—wanda a cikin kwanaki 365 da muke da su a shekara, ɗari uku daga ciki a zafi ake yinsu.

Domin yin wannan sana'a, mutum yana buƙatar ingantaccen firiza da kuma tsayayyen janareto domin kauce wa yankewar ƙanƙara ga masu buƙata. Bayan kuɗin da zai kashe wajen sayan janareto da firiza, kuɗi da zai zuba ya fara samar da ƙanƙara ba shi da yawa.