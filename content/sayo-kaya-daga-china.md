---
title: "Yadda Za ka iya Fara sayo kaya daga China da dan karamin jari – Kashi na 1"
date: 2020-10-08T06:29:45+01:00
draft: false
Author: "Jamila M"

# post thumb
image: "https://techeology.com/wp-content/uploads/sites/2/2019/05/Best-Tech-Gifts-Under-20.png"

# meta description
description: "Sayo kaya daga China zuwa Nigeria"

# taxonomies
categories:
  - Sanaa
tags:
  - "kasuwanci"
  - "kimiyya"
  - "Intanet"

# post type
type: "post"

---


Ina daga cikin kananan ‘yan kasuwa a Nijeriya da ke sayo kaya daga kasar China a kawo min su har gida. Ina daga cikin daki nake odar kayan ta wayar hannu. Ina daga cikin daki nake biyan kudin kayan. Me yafi haka sauki? 

Kowa yasan yadda kaya suke da matukar araha a kasar China, kuma da inganci. Yawanci kayan wuta da kayan dankunnaye da abubuwa da dama da muke saya a kasuwannin Nijeriya a kasar China aka yi su.  Abu daya kadai ke hana mutane sayen su, nisa da rashin kudin jirgi da rashin jari masu tsoka.

Amma yanzu saboda kasancewar akwai yanar gizo, ci gaba ya samu. Allah ya kawo mu wani lokaci da baka bukatar wadannan abubuwa kafin ka iya fara sana’ar ka cikin sauki kuma da dan karamin jari.
In baku misali, na fara sana’ar sayo kaya daga kasar China ne tun ina daliba a jami’a, kimanin shekaru bakwai kenan da suka gabata. A lokacin da Naira dubu 20 kacal na fara kuma ko a yanzu, kudin da mutum ke bukata na farawa bai taka kara ya karya ba, musamman idan kananan abubuwa mutum zai saya kamar dankunnaye.

Akwai kafofi da dama a shafukan yanar gizo da ‘yan kasuwa a kasar China ke sayar da hajar su ga sauran mutanen duniya. Wadanda aka fi sani a Nijeriya guda biyu ne. Alibaba da Aliexpress.

Shi Alibaba ya fi dacewa da masu karfin jari da ke son sayen kaya da yawa, wato diloli kenan, a don haka ba za mu yi magana a kan shi ba a wannan makala.

Za mu maida hankali ne akan [Aliexpress](aliexpress.com) saboda shi ko abu guda daya kacal mutum ke son saya, zai iya.

### Game da Aliexpress

Shi aliexpress shafi ne mallakin kamfani _Alibaba Group_ wanda shine mafi girman kamfanin yanar gizo a kasar China. A wannan shafi, ‘yan kasuwa da kamfanoni yawancinsu ‘yan kasar China na sanya hajar su, ta yadda mutane a ko’ina a fadin duniya za su iya saye su kuma aika masu. An bude kafar ne a shekarar 2010 kuma izuwa yanzu akwai miliyoyin kayayyaki a shafin a kowane bangare na rayuwa da mutum zai iya saya.

Kafin na shiga batun yadda mutum zai iya fara sayan kayan, bari na amsa tambayar da ke zuciyar ku. Wai shin ma me yasa mutum zai saya kaya a Aliexpress?
Akwai dalilai daban daban:

* Saukin kaya da adadinsu. Shafin na da sama da kayayyakin sayarwa miliyan 100. A don haka mutum zai zaba ya darje.   

* Wayar hannu wacce ke shiga intanet kawai mutum ke bukata da kuma data.

* Tsarin kare hakki da kudin mai saye: Ba a sakarwa masu sayarda kayan kudinka har sai ka tabbata ka samu kayanka kuma sun yi maka yadda kake so. 

Idan ba haka ba, za ka iya bukatar a dawo maka da kudinka. Masu sayar da kaya a wannan shafi har roko suke akan cewa idan kayan basu maka ba, kar ka rubuta wani abu mara kyau game da kayan, za su mayar maka da kudinka. Saboda idan haka ta faru, zai shafi kasuwancinsu.

* Akwai damar ganin ko kayan da kake son saya nada inganci ta hanyar karanta ra’ayoyin wadanda suka sayi abun a baya  da ganin hotunan abunda aka aika masu.

* Biyan kudi cikin sauki ba sai mutum ya je banki ba

* Zaka iya yi wa mai sayar da kayan magana har ma ka nemi ragi idan da yawa zaka saya, kafin ka sayi kayan ko bayan ka sayi kayan

Ina fatan wadannan sun amsa wasu daga cikin tambayoyin da kuke da shi a zuciyoyinku
Yadda mutum zai fara:

Ko kafin mutum yayi rajista a Aliexpress, zai iya shiga shafin ya ga irin kayan da ake da su. Amma idan har kana son sayen kaya ko yiwa mai sayarwa magana ko sanyawa kaya alama domin ka koma gare su nan gaba, dole sai ka yi rajista.

### 1.	Yin Rajista

Da farko mutum zai garzaya ne shi kanshi shafin ya yi rajista, wanda hakan ba zai ci fiye da mintina biyar ba. Domin yin rajista, mutum na bukatar adireshin imel, lambar sirri, lambar waya, da adireshin da za a aiko kayan. Zama ka iya amfani da shafinka na Facebook ko twitter wajen yin rajista kai tsaye.

### 2.	Zaben kayan saya

Da zaran ka yi rajista, zaka iya bincikar abunda ka je nema ta akwatin bincike da ke saman shafin. Ya fi dacewa mutum ya dan yi bincike saboda zaka samu cewa ‘yan kasuwa da yawa na sayarda abu iri daya kuma akan farashi daban daban.

Idan mutum ya ga abunda yake so zai iya sanya masa alama (favourite) ya ci gaba da dubawa ko kuma ya latsa kayan domin samun karin bayani. A shafin kayan, za ka samun bayani akan mafi karancin adadin da zaka iya saya, kalolin da ake da su, kudin aikowa Nijeria da ra’ayoyin mutanen da suka riga suka sayi kayan.

Duba ra’ayyoyin mutane na da matukar muhimmanci domin gudun zaben tumin dare.

Zan dakata a nan. A kashi na biyu za mu duba hanyoyin aiko kaya da ake da su a shafin da wanda ya fi dacewa a yi amfani da shi, hanyoyin biyan kudi, dabarun tabbatar da samun kaya masu kyau a mafi karancin farashi da sauransu.




