---
title: "Fa'idoji biyar na karatun ƴa mace ga al'umma"
date: 2020-10-08T06:21:05+01:00
draft: false
Author: "Muhammad Sabi'u"

# post thumb
image: "https://content.dailytrust.com.ng/wp-content/uploads/2020/02/Saving-our-out-of-school-children.jpg"

# meta description
description: "Muhimmancin ilmin 'ya mace ga al'umma"

# taxonomies
categories:
  - Iyali
tags:
  - ilimi
  - ci gaba
  - al'umma

# post type
type: "post"
---

Ilimantar da ƴa mace yana da matuƙar alfanun da ba kowa ne yake da idon gani ko zuciyar fahimtar ba. Mutane da dama gani suke yi ita ƴa mace ko ta yi ilimi ko kar ta yi, duk abu ɗaya ne. Sam ba haka abin yake ba! Sai dai idan mutum bai zauna ya yi tunani mai zurfi a kan haka ba
.
Sau da yawa za ka ji mutane na faɗin maganganu iri-iri game da karatun ƴa mace—maganganun da dama ana yinsu ne kawai ba tare da la'akari da wasu muhimman al'amura ba, musamman dubi da irin yanayi da muka sami kanmu a ciki a wannan zamanin da yake matuƙar tattare da sauye-sauye na fasaha, zamantakewa, kiwon lafiya, shugabanci da kuma harƙar ilimi.

Ba mamaki ta sanadiyyar wayar da kai ta hanyar bayani gamsasshe tare da hujjoji, akwai yiwuwar cewa mutane za su canja tunaninsu game da wannan gagarumin maudu'i.

Da farko, mene ne shi kansa karatu? Karatu wani abu ne da ya ƙunshi horarwa da mutum zai samu ta fuskar tunaninsa, ɗabi'arsa, dabararsa, waɗanda zai samu ta hanyar zama a gaban mai koyarwa sannan daga ƙarshe ake tsammanin za a ba shi takardar shaidar cewa ya yi karatun. Tun da haka ne kuwa, ƴa mace tana da matuƙar buƙatar karatu saboda ita ce haƙƙin tarbiyyar ƴaƴan da za ta haifa ya fi rataya a wuyanta.

Ga wasu daga cikin muhimman dalilai guda 5 da ya kamata a yi la'akari da su saboda a rika saka ƴaƴa mata a makaranta don su yi karatu:

### 1. Mace mai karatu ta fi sanin ya-kamata game da lafiyar ƴaƴanta 

Bincike ya nuna cewa daga cikin dalilan da yake janyo mutuwar ƙananan yara akwai rashin samun abinci mai inganta jiki. A daidai wannan gaɓar, za a iya cewa, ita mace mai karatu a kullum za ta kasance mai ƙoƙari wajen ganin cewa tana ba wa yaranta abincin da ya dace saboda tabbatar da garkuwar jiki da kuma ingantacciyar lafiya. Hakan kuma zai taimaka wajen rage yawan mace-macen ƙananan yara.

### 2. Mace mai karatu ta fi zama mai dogaro da kanta

saboda tana da damar samun hanyoyi na yin aiki don taimakon kanta da yaranta da ƴan'uwanta. Ke nan karatu ya yi amfani domin zai rage raɗaɗin talauci a tsakanin al'umma.

### 3. Mace mai ilimi tana da basirar da za ta tarbiyyanyar da ƴaƴanta 

yadda su ma za su zama masu karatu kamarta saboda ta san alfanun hakan. Wannan shi ya sa wasu maza ba sa auren macen da ba ta yi karatu ba sai dai idan ba a sami yadda ake so ba.

### 4. "Ciwon ƴa mace na ƴa mace ne"

Sau da dama, mutanen sukan ce su ba sa so ƴaƴansu mata su zurfafa karatu. A ɗayan ɓangaren kuma za ka ji suna nuna kishinsu idan sun kai matansu na aure asibiti don a duba su a lokacin da wata lalata ta taso. To ke nan ta yaya za a yi su yi tsammanin samun likita mace bayan su kuma ba sa so su ga ƴaƴa mata sun yi karatu? Idan da kowa haka tunaninsa yake, anya za a sami wata likita mace ko kuma wata ungozuma ne? Ke nan ya kamata a ce bisa wannan bayanin mun fahimci cewa karatun ƴa mace yana da muhimmanci mai matuƙar gaske dubi da cewa a wannan yankin, mutane sun fi so mace ta riƙa duba mace ƴar'uwarta idan ba ta da lafiya.

### 5. Ilimin ƴa mace yana taimaka mata wajen samun wayewa ta zamani:

Idan ya kasance mace ta je makaranta, to yakan taimaka mata wajen samun wayewa daidai gwargwado tare da sanin haƙƙoƙinta a matsayinta na ƴar ƙasa da kuma al'amurra na yau da gobe waɗanda suke taimaka wa mutum sanin halin da duniyar yau take ciki.

Duk da waɗannan muhimman al'amuran da aka zayyano a sama, ba za su hana a sanya ido a kan yadda ita ƴa macen ke tafiyar da rayuwarta ta hanyar la'akari da tarbiyyarta da kuma wasu abubuwa masu muhimmanci ga rayuwarta. A saboda haka, ya kamata mutane su sani cewa muhimmancin karatun yara mata ya wuce duk inda ake tsammani domin ba ita kaɗai zai amfana ba—za ta amfani sauran al'umma ma.

