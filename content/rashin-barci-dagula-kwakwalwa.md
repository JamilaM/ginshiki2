---
title: Yadda Rashin Isasshen Barci ke Dagula ƙwaƙwalwa
date: 2020-10-20T09:57:22+01:00
draft: false
Author: Muhammad Sabi'u

# post thumb
image: https://thyblackman.com/wp-content/uploads/2017/10/blackmanDEPRESS.png

# meta description
description: Yadda rashin isasshen barci ke dagula ƙwaƙwalwa

# taxonomies
categories:
  - kiwon lafiya
tags:
  - barci
  - kwakwalwa
  -

# post type
type: post

---
A wannan duniyar, akwai mutane da yawa da ba sa samun isasshen barci, wanda hakan yana da gagarumin tasiri game da yadda suke tafiyar da al'amuransu na yau da kullum. 

Rashin samun bacci kuwa yana faruwa ne saboda da dalilai da dama, waɗanda sun dangantaka ne da irin mutumin da rashin barcin ke tattare da shi.

A cewar wata hukumar yaƙi da yaɗuwar cututtuka a Amurka (watau Centers for Disease Control and Prevention, CDC), ana so mutum babba ya riƙa samun barci na a ƙalla sa'a 7 a kowacce rana. Sannan hukumar ta ƙara da cewa mutum ɗaya cikin uku na mutane manya ba sa samun isasshen barci.

_Rashin barci yana iya tasiri a kan yadda mutane suke gudanar da ayyukansu ko karatunsu da kuma gamayyar lafiyar jikinsu._

Ya kamata a san cewa shi barci yana da siffofi masu muhimmanci guba biyu: inganci da kuma adadi. Mutum zai iya samun matsala da safe bayan ya tashi daga barci ko da sa'a nawa ya ɗauka yana barcin, in dai barcin ba ingantacce ba ne. 

##### Barci yana rasa ingancinsa ne idan: #####

a. Mutum yana yawan tashi da daddare;
b. Aka sami ɗaukewar numfashi yayin barci;
c. Mutum yana barci a waje mai matuƙar sanyi, zafi ko surutu; ko kuma
d. Wajen kwanciya ba shi da kyau.

Daga cikin alamomin da mutum zai ji ya gane cewa akwai rashin barci a tattare da shi su ne: jin gajiya, rashin mayar da hankali a kan abin da mutum ya sa a gaba, yawar fusata da kuma kasa tuno abu da wuri.

##### Mene ne tasirin rashin isasshen barci a jikin mutum? #####

Tasiran suna da yawa, amma za ku fi mayar da hankali ne a kan waɗanda suka fi shahara game da lafiyar mutum kuma mutane suka san su a zahiri. Daga ciki akwai:

1. Rashin bacci yana iya haifar da rashin ƙoƙari a fannin sinadaran jiki masu faɗa da cuta idan ta zo afkuwa cikin jikin mutum (watau immune system a Turance). Ke nan akwai yiwuwar cututtuka za su yi saurin shiga jiki.

2. Rashin isasshen barci ka iya haifar da sabon al'amari game da lafiyar zuciyar mutum. Barci yana taimaka wa jijiyar da ke kai jini sauran sassan jiki, sannan yana taimaka wa abubuwan da ke daidaita adadin sukarin jikin mutum da kuma daidaita hawan jini. Watau ke nan, samun barci ko akasin haka zai iya yin tasiri ga zuciyar mutum.

3. Masana lafiyar ƙwaƙwalwa sun tabbatar da cewa akwai wasu abubuwa guda biyu a cikin ƙwaƙwalwar mutum da suke da alhakin aiwatar da tunanin ɗan'adam. Su waɗannan abubuwan kuma rashin barci yana sakawa kar su yi aikin da ya kamata idan mutum ya tashi yin tunani wanda hakan yakan kawo matuƙar tsaiko wajen koyo da koyarwa. 

Bugu da ƙari, masana sun ƙara jan hankali game da irin yadda rashin isasshen barci ke jawo haɗurra a kan manyan hanyoyi lokacin da mutumin da bai sami isasshen barci ba yake tuƙi. Sun jawo hankali cewa in dai mutum yana jin barci, to kar ya hau mota don ya tuƙa domin hakan zai iya haddasa mummunan haɗari wanda akwai yiwuwar zai jawo hasarar rayuka.

**Ɗalibai ma ya kamata su san lokacin karatu da wanda ba na karatu ba, saboda zai kawo tasiri wajen cin jarabawarsu.** 

Kenan, idan mutum yana cikin karatu domin yin shiri wa jarabawar da za a yi gobe ko jibi sai ya ji barci ya takura shi, to abu mafi muhimmanci da zai yi shi ne ya kwanta domin rage barcin da yake idonsa. Saboda idan ba haka, ƙin yin barcin nan zai iya haifar masa da faɗuwa a wannan jarabawa.

Wata hanya kuma da ɗalibi zai iya bi domin guje wa ƙurewar lokacin karatu yayin da jarabawa ta zo daf-da-daf shi ne, ya fara karatu tun farkon zango saboda ya rage aiki wa kansa. Watau ko da jarabawa ta zo, ba zai ɗaga hankalinsa don bai yi karatu ba. 
