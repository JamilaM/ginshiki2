---
title: Me Ya Kamata A Kai Wa Marar Lafiyan Da Yake Fama Da Talauci Yayin Dubiya?
date: 2020-10-30T15:44:28Z
draft: false
Author: Muhammad Sabi'u

# post thumb
image: https://static.dw.com/image/16221122_303.jpg

# meta description
description: Me Ya Kamata A Kai Wa Marar Lafiyan Da Yake Fama Da Talauci Idan An Je Gaishe Shi

# taxonomies
categories:
  - Iyali
tags:
  - talauci
  - rashin lafiya
  -

# post type
type: post

---

A zahirin gaskiya, al'ummarmu ta Hausawa tana buƙatar a faɗakar da ita cewa, bai kamata a ce kullum idan mutum zai je duba marar lafiya ya tattaro masa kayan alatu ya kai masa ba; kamata ya yi ya je masa da wasu ƴan kuɗaɗe saboda a mafi yawan lokuta za ka samu ana jinyar mutum a asibiti amma babu ko kudin sayan magani.

Saboda wannan, ya kamata jama'a su ɗauki darasi. Wani mutumin za ka samu, idan yana cikin yanayi na jinya, masu zuwa masa dubiya sun tara masa abubuwan da shi ba zai ma iya ci ba. Sai dai kawai waɗanda suke masa jinyar su riƙa ci saboda kar ya lalace, alhali kuma a can gefe sai gwagwarmaya ake yi wajen samo wasu kuɗaɗe na sayo magani ko allurai ko kuma kuɗin tiyata—wanda samun wannan kuɗi yana da wahala a cikin lokacin da ake buƙata.

A irin wannan lokacin da ake cikin wata marra irin ta matsi da rashin kudi, ba kowa ne zai iya samun kudin da zai iya biyan abubuwan kamar su tiyata ba. Wani mutumin ko kuɗin abinci—abin da dole sai da shi za a rayu—ba shi da shi, balle sutura ko wani abin more rayuwa. To ka ga idan haka ta faru kuwa ai an sami matsala, kuma yin jinya zai matuƙar ba shi baƙar wahala.

A saboda haka ake ƙira ga duk mai karanta wannan rubutu da ya yi iya bakin ƙoƙarinsa wajen duba yanayin wanda zai je dubawa idan ba shi da lafiya. Idan mutumin ba mai ƙarfi ba ne (watau idan talaka ne marar kuɗi) kuma ba shi da masu taimakonsa ta fuskar ɗaukar ɗawainiyar jinyarsa, to sai ka yi kokari wajen neman wasu ƴan kuɗaɗen domin a danƙa masa, ba wai a tattaro kayan alatu da ko sha ba zai iya ba. 

Sannan, ko wani ɗan'uwanka ko abokinka ne ka ga zai je duba marar lafiya, ya kamata ka faɗakar da shi game da wannan, saboda akwai majinyata da yawa da suka fi buƙatar kuɗi sosai sama da wasu kayayyakin alatu ko na abinci. 

Amma sai dai idan aka lura cewa majinyacin ba shi da buƙatar kuɗi, to babu laifi don an kai masa kayan abinci ko na alatu saboda kyautatawa da kuma nuna damuwa a kan majinyacin da mai yi masa jinyar.
