---
title: Gemu Ko Nakasa Ba Sa Hana Neman Ilimi

date: 2020-10-23T16:27:59+01:00
draft: false
Author: Muhammad Sabi'u

# post thumb
image: https://blog.walkme.com/wp-content/uploads/2018/03/knowledgeconsolidation-1-1.jpg

# meta description
description: Gemu Ko Nakasa Ba Sa Hana Neman Ilimi

# taxonomies
categories:
  - Iyali
tags:
  - ilimi
  - nakasa
  -

# post type
type: post

---

Har zuwa wannan lokacin, za ka sami mutane da dama da suke riƙe da tunanin cewa girma ko naƙasa a jikin mutum sukan hana shi zuwa makaranta domin neman ilimi. 

Wasu mutanen kuma gani suke yi idan mutum ya je makaranta a cikin manyan shekaru hakan abin kunya ne. Kwata-kwata ba haka ba ne. A nan wajen, tunanin mutane bai hau saiti ba. Sannan an ƙaryata wannan tunani kamar yadda aka wallafa a cikin _Public Library of Science_ a shekarar 2015 a ƙasar Amurka.

Da farko, ya kamata a san cewa shi karatu kamar mabuɗin nasara yake. Da shi ne ake samun buɗewar hanyoyi da dama. 

Akwai abubuwa na rayuwa da yawa waɗanda ba za su yiwu ba har sai mutum ya je makaranta. Ba wai sai manyan al'amuran rayuwa ba, ƙananan al'amura ma a wannan zamanin suna buƙatar sai mutum yana da karatu kafin ya iya aiwatar da su yadda ya kamata—wataƙila ba tare da neman taimakon kowa ba. 

Misali, mutum ne ya je banki yana so ya buɗe asusun ajiya. Kafin ya buɗe wannan asusun, dole akwai wani zungureren fom da sai ya cika kafin a sami damar buɗe asusun. A irin wannan wajen ma, akwai buƙatar sai mutum yana da karatu kafin ya iya cikawa, wanda idan ba haka ba kuwa sai dai ya nemo wani ya taimaka masa.

Lura da wannan, za mu iya bayyana cewa saboda al'amuran rayuwa irin wannan, da ma waɗansu daban, ya dace kowa ya san muhimmancin ilimin zamani sannan ya neme shi daidai gwargwado.

Bugu da ƙari, a ƙasar Amurka, akwai wata mata wacce sai bayan ta yi ritaya ne sannan ta koma tana koyon wani kwas ɗin kwamfuta wannan ya taimaka mata wajen koyon yadda ake ƙera shafin yanar gizo, har ma ta ƙera nata mai suna [Elder Welness](elderwellness.net). Sannan shafin Atherton ya bayyana cewa wannan matar kullum a cikin koyon sabbin abubuwa take.

Mutum ko ya kai shekara 40, 50, 60 ko sama da haka, zai iya tsayawa ya yi karatun da zai iya amfanarsa har ƙarshen rayuwarsa. Idan sakandare ya yi, zai iya neman yin digiri ko difuloma a cikin waɗannan shekarun. Idan kuma bai yi karatu kwata-kwata ba, zai iya shiga ajin yaƙi-da-jahilci, ko makamancinsa saboda gudun ƙalubale da mutum zai iya fuskanta wata rana.

A ɗaya ɓangaren kuma akwai naƙasassun mutane—makafi, kutare kurame ko kuma guraru—da ake ganin ba su da ƙwarin gwiwar yin karatun zamani. Ba haka abin yake ba saboda za ka iya zuwa wata makaranta ka sami ajin da naƙasasshen cikinsu ya fi kowa ƙoƙari ta fuskar gane karatu da cin jarabawa.

A saboda haka, idan mutum naƙasasshe ne, in dai akwai halin kai shi makaranta, to kar a tsaya ɓata lokaci wajen kai shi domin ita wannan naƙasar da ke jikinsa, ba ita ce haƙikanin abin da zai hana shi iya karatu ba. Sai dai wani abu daban.

Wannan ba yana nuna muna kore samuwar wasu abubuwa da ke hana yin karatu ba ne. A irin wannan yanayin, akwai mutumin da lafiyaraa ƙalau (ba shi da wata naƙasa a jikinsa ma) amma ba ya iya samun damar zuwa makaranta saboda wasu dalilai waɗanda za su iya zama na rashin kuɗi ko rashin niyyar yin karatun.

Bisa wannan, kar mai karatu ya manta da maganar Hausawan nan da suke cewa "gemu ba ya hana neman ilimi" da kuma "naƙasa ba kasawa ba ce".
