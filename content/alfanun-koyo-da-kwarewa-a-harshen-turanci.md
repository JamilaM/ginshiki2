+++
Author = "Muhammad Sabi'u"
categories = ["Damarmaki"]
date = 2020-10-14T07:00:00Z
description = "Muhimmancin koyon turanci"
image = "https://res.cloudinary.com/ginshiki/image/upload/v1602743721/english-language_hlt9v5.jpg"
tags = ["harshen turanci", "koyon turanci"]
title = "Alfanun Koyo da Kwarewa a Harshen Turanci"
type = "post"

+++
Harshen Turanci harshe ne da a duk duniya babu wanda ya kai shi yawan masu amfani shi. 

Bayan Birtaniya, Australia, Amurka, New Zealand da sauransu da suke amfani da shi a matsayin harshen uwa, akwai ƙarin ƙasashe masu yawa da suke amfani da shi a matsayin harshe na biyu kuma harshen da ake amfani da shi a hukumance. Ire-iren waɗannan ƙasashen su ne Najeriya, Pakistan, India, Ghana da sauransu.

Ko don saboda wannan dalilin, akwai buƙatar mutanenmu a nan musamman arewacin Najeriya su dage sosai saboda irin muhimmancinsa a duniya baki ɗaya. 

dubi da cewa Najeriya ƙasa ce mai harsuna daban-daban, to dole a samu harshe guda ɗaya wanda za a iya amfani da shi wajen fahimtar juna. La'akari da yadda al'amurra suke, za mu iya cewa daga cikin muhimmancin harshen Turanci akwai cewa:

_a. Da shi ake amfani a manya-manyan kotunan Najeriya._

_b. Sau tari, da shi jami'an gwamnati suke amfani wajen bayar da sanarwar ga al'umma. Watau ke nan, idan mutum ba ya fahimta ko kuma bai ƙware ba, sai ya jira an fassara masa._

_c. Da shi ake amfani wajen koyarwa a makarantun boko tun daga matakin nazare har zuwa jami'a._

_d. Mafi akasarin jaridun ƙasar da shi suke amfani wajen bayar da rahotanni._

_e. Wasu malaman addini, da shi suke amfani wajen yaɗa da'awarsu._

_f. Sannan ana amfani da shi wajen cinikayya da kasuwanci har a tsakanin manyan kamfanunnuwa_.

Bayan wannan, kowane mutum akwai irin abubuwan da yake buƙata domin tafiyar da rayuwarsa, wanda wasu kam ma dole sai sun dogara da kansu ne kafin su iya biyan buƙatun kansu. 

A daidai wannan gaɓar, za mu jawo hankalin mutane su gane cewa mutum zai iya taimakon kansa domin ganin ya ƙware a harshen Turanci wanda zai iya zama masa wani abin dogaro da kai. 

Sannan ba dole sai mutum ya karanta shi a jami'a ba; akwai mutane da yawa da ba su karanta Turanci a matsayin kwas ɗinsu a jami'a ba amma sun ƙware sosai ta yadda da shi ma suke samun biyan buƙatunsu na yau da gobe.

#### Idan mutum ya ƙware a harshen Turanci, ga irin hanyoyin cigaba da zai iya samu:

1\. Damar samun aikinsa za ta ƙaru saboda a yawancin ma'aikatunmu, da Turanci ake sadarwa, sannan ma'aikatun a mafi yawancin lokuta suna buƙatar wanda zai sadarwa sosai da Turanci.

2\. Wata ƙungiya za ta iya ɗaukarsa a matsayin mai watsa mata labaru saboda shi ƙwararre ne wajen sarrafa harshen Turanci ba tare da kuskure ba.

3\. Idan ya haɗa harshensa na uwa—Hausa, Ibo, ko Yoruba da sauransu—da kuma Turanci, akwai yiwuwar zai iya koyon aikin fassara, wanda wannan ma zai sake ba shi wata damar samun ayyukan da zai iya samun taro-sisi.

4\. Idan mutane suka san ka da ƙwarewarka, haka kawai wani zai iya nemanka don ka yi masa rubutu ya biya ka saboda ya gamsu da irin gogewarka.

5\. Saboda yawanci abubuwan zamani cikin harshen Turanci suke, akwai abubuwa da yawa da za ka ka sami damar fahimtarsu, yayin da wanda bai ƙware a Turanci ba, ba lalle ne ya fahimce su ba.

6\. Idan mutum ya ƙware a harshen Turanci, ba sai ya nemi wani ya rubuta masa wasiƙar neman aiki ba; shi da kansa zai rubuta saboda ya iya. Sannan hakan zai ba shi damar bayyana duk wani abin da ya dace a cikin wasiƙar ba tare da wani daban ya gane nasa meye a cikinta ba.

7\. Ƙwarewa a Turanci yana ba wa mutum babbar damar koyon sarrafa wayar hannu da kuma kwamfiyuta, wanda hakan na da amfani sosai dubi da yadda zamanin da ake ciki yake.

Waɗannan kaɗan daga cikin alfanun ƙwarewa a harshen Turanci ke nan. Akwai wasu ƙari ma. Saboda haka, yana da kyau mutanenmu su dage domin koyonsa ba tare da la'akari da irin kwas ɗin da suke karantawa ko suka karanta ba.

Bugu da ƙari a kan wannan, yana da muhimmanci a yi ƙoƙari wajen ganin an ƙarfafa wa iyali gwiwa, maza da mata, wajen ganin sun koyi harshen Turanci saboda tarin alfanunsa a tsakanin al'umma.