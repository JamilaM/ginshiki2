+++
Author = "Muhammad Sabi'u"
categories = ["Sanaa"]
date = 2020-10-13T16:00:00Z
description = "Sana'o'in da mutum zai iya yi da karamin jari"
image = "https://res.cloudinary.com/ginshiki/image/upload/v1602605461/eggs_admirz.jpg"
tags = ["sanaa"]
title = "Sana’o’i 5 Da Basu Bukatar Kakkauran Jari – Kashi na 1"
type = "post"

+++
Wani abu da yake ɗaure wa mutane da yawa kai shi ne, yadda za su iya fara ƴar sana'a ba tare da kakkauran jari ba. Yanzu a Najeriya, mutane sukan gama makaranta amma babu wani gurbi na aikin gwamanti da za su iya maye shi, sannan aiki a ƙarƙashin wani mutum ma yakan zama mai wahalar samu saboda ƙarancin kamfanunnuwa da masana'antu da muke da su, musanman a Arewacin Nijeriya. 

Baya ga haka, sau tari akan sami wani mummunan yanayi da mutane kan rasa aikinsu saboda wasu dalilai da wataƙila ba za a iya kauce wa afkuwarsu ba. Misali, a cikin wani rahoto da ta fitar, hukumar ƙididdiga ta ƙasa (wato National Bereau of Statistics) ta ce sama da ƴan Najeriya miliyan huɗu ne suka rasa ayyukansa a shekarar 2017. 

Bugu da ƙari, wasu ƴan Najeriyar ba sa jin daɗin yanayin aikin da suke yi, wanda hakan ya saka su buƙatar sauya fage. Ganin yadda abubuwa suke, sai muka ga ya dace mu nuna wa jama'a wasu irin sana'o'in da kowa zai iya yinsu. 

Duk da cewa kowa ya san wadannan sana’o’i, ba lalle ne kowa ya san sirrin yadda suke ba, da kuma yanayinsu na kasancewar ba sai mutum ya zuba maƙudan kuɗi kafin ya fara su ba. Kenan wannan zai taimaka mutane su tashi domin ƙara bincike a kan sana'o'in. 

Sai dai kafin mu fara zayyano muku su, akwai buƙatar mu nuna wa masu karatu cewa gudanar da sana'a abu ne da yake buƙatar jajircewa domin samun biyan buƙata daga ƙarshe. Idan ba haka ba kuwa, mutum yakan tsinci kansa cikin yanayin da sana'ar za ta fita masa a rai.

**_Da naira dubu hamsin (N50,000) kacal ko sama da haka, mutum zai iya fara da yawa daga cikin sana'o'in da za mu yi bayani a kai_** 

Za mu riƙa kawo muku su daki-daki ne. Ga wasu daga ciki:

#### 1. Sana'ar ƙwai

Ƙwai wani abu ne da ake amfani da shi wajen samar da abubuwa da dama kamar su kayan shafe-shafe na mata, kek, cincin da sauransu. Saboda haka, buƙatar ƙoyi tsakanin mutane yana da yawa yadda kasuwarsa tana tafiya sosai.


Da farko, abin da mutum yake buƙata shi ne ya nemi wani gidan kaji da yake samar da kwai mai kyau don haɗa alaƙa ta kasuwanci da shi, wanda kyawun kwan shi zai janyo jama'a su saya a wajensa. Baya ga wannan, sai ya sake haɗa alaƙa da masu shaguna ko masu dafa abinci da sauransu, saboda ya kasance shi ne zai riƙa kawo musu ƙoyin koyaushe. Kuma yana da buƙatar kiret-kiret da zai riƙa jera ƙoyin a ciki.


Idan mutum ba shi da abin hawa, zai iya farawa da wata ƴar fanteka kafin ya sami halin ɗaukar haya ko sayan babur ko mota. Farashin yadda zai riƙa sayarwa kuma don samun riba ya danganta da farashin da ya ɗauko ne daga gidan kaji da kuma inda yake kasuwancin.

#### 2. Sana'ar fiyawota da lemon kwalba ko/da na gora

Wannan ita ma sana'a ce da za ka iya fara ta da kuɗi ba mai yawa sosai ba—ƙasa da dubu ɗari ma zai iya farawa. Abu na farko shi ne ka nemi shago ko kwantena. Idan babu ɗaya daga cikinsu kuma za ka iya farawa da abin hawa domin ka riƙa zagawa kana rarraba wa kwastomomi masu shaguna ko wajen sayar da abinci ko kuma masu amfani da shi don iyalansu. Na biyu, ya kamata mutum ya nemi diloli da za su riƙa ba shi kaya a farashi mai rahusa yadda shi ma idan ya sayar wa kwastomominsa, zai sami riba.


Idan ma ka riga ka saba da waɗannan dilolin, za a zo lokacin da har bashi ma za su iya ba ka. Shi kuma fiyawota, mutum a gidan ruwa zai riƙa zuwa yana saya saboda zai fi samun riba.

#### 3. Tallan biredi

Ita wannan sana'ar, yadda take shi ne: mutum zai nemi mashin ne ko mota. Burodi abu ne da kullum sai an ci shi. A saboda haka, ya kamata mutum ya nemi gidan biredi mai kyau wanda mutane za su ji daɗinsa. A wannan sana'ar ma, mutum zai nemi ya saba da shaguna da sufamaket da suke kusa da shi a unguwarsu domin ya riƙa harƙalla da su. A lura da cewa, idan ba ka da abun hawa ma, za ka iya nemo na haya kafin ka sayi na kanka.

#### 4. Wankin mota

Wannan sana'a ta jima mutane suna yinta saboda adadin motoci kullum ƙaruwar yake yi. Kafin mutum ya fara ta, ya kamata ya tanadi fili—ko kuma ya karɓi haya. Sannan dole ya nemi hanyar samun ruwa a koda yaushe saboda hidimar wankin mota ba ta son ɗaukewar ruwa. Wani abu mai muhimmanci kuma shi ne, samar da gurin zama da talabijin wa mutanen da za su kawo maka wanki. Omo da sabulu su ma dole ana buƙatarsu tare da ƴan sauran abubuwan da suke taimakawa don aiwatar da wannan sana'a.


A daidai wannan gaɓa, akwai abin da masu wannan sana'a suke yi don su jefi tsuntsu biyu da dutse ɗaya: sukan ajiye wani abin maƙulashe irin su shawarma da lemon gora ko kuma turaren mota saboda daga cikin masu kawo wankin mota za a iya samun mai buƙata.


_Za mu ci gaba da kawo muku ƙarin irin waɗannan sana'o'in a muƙala ta gaba cikin ikon Allah_.