---
title: Yanzu Zaku Iya Rajistar Kasuwancinku a Kyauta a Nijeriya
date: 2020-10-30T15:37:52Z
draft: false
Author: Muhammad Sabi'u

# post thumb
image: https://res.cloudinary.com/ginshiki/image/upload/v1605004084/cac_oa6q4s.jpg

# meta description
description: Gwamnati ta fara shirin baiwa 'yan kasuwa damar yin rajistar kasuwancinsu a kyauta

# taxonomies
categories:
  - Sanaa
tags:
  - kasuwanci
  - sana'a
  - rajista

# post type
type: post

---
A wani yunƙuri na rage tasirin illar annobar coronavirus, gwamnatin Najeriya ta bude wani sabon tsari na sauƙaƙa wa ƙananan kamfanunnuwa da ƴan kasuwa ta hanyar yi musu rijistar kasuwancinsu a kyauta saboda samun damar karɓar tallafin haɓaka kasuwancinsu daga hannun gwamnatin

Hukumar da ke lura da rijistar kamfanunnuwa a Najeriya (watau Corporate Affairs Commission, CAC, a Turance) ita ta bayyana haka a shafinta [na yanar gizo](https://www.cac.gov.ng) a ranar Litinin da ta gabata

Gwamnatin ta kuma amince wa hukumar ta CAC da ta yi wa kamfanunnuwa ko cibiyoyin kasuwanci guda 6,606 rijista a kowace jiha a faɗin Najeriya in ban da Jihar Abia, wacce za a yi wa cibiyoyin kasuwanci guda 7,906 da Legas wacce za a yi wa guda 9,084 da kuma Kano wacce za ta samu guda 8,406.

A saboda haka, gwamantin tana ƙira ga ƙanana da matsakaitan ƴan kasuwa da kuma mata ƴan kasuwa da su yi amfani da wannan babbar damar, wacce mai yiwuwa ba za a sake samun irinta ba, wajen hukumantar da kasuwancinsu a sauƙaƙe ba tare da biyan ko sisi ba.

A yanzu haka, hukumar ta CAC ta shirya tsaf don tantance buƙatun da jama'a za su miƙa mata don yin wannan rijistar. Baya ga haka, sunaye da kuma yadda za a tuntuɓi jami'an da hukumar ta zaɓa don karɓar buƙatun masu neman rijistar za a iya samunsu a kan shafin intanet mai adireshin www.cac.gov.ng.

**Me ake buƙata mutum ya gabatar kafin a yi masa rijistar?**

Ana so mutum ya zabi sunaye guda uku ga wanda ke son yin rijistar kamfaninsa, wanda a cikinsu ne za a zaɓi suna guda ɗaya. Sannan za a iya zaɓar sunan ne kawai idan babu wanda ke amfani da shi a matsayin kamfani mai rijista.

_Bayan wannan, akwai buƙatar mutum ya ba da adireshi na gida ko na kamfani_

_Ana buƙatar mutum ya faɗi irin kasuwancin da yake so ya yi kamar ɗinki, faci, ko kanikanci ko duk irin sana'ar da yake yi_

_Ana buƙatar hoto guda biyu da lambar waya da kuma adireshin imel idan mutum yana da shi_

Ana kuma buƙatar katin sheda, kamar (a) katin ɗan ƙasa, ko (b) na lasisin tuƙi, ko (c) fasfo, ko kuma (d) katin zaɓe.

Za a rufe wannan garaɓasa ne a watan Disamba. Saboda a hanzarta domin yin rijistar.


