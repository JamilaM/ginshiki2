+++
Author = "Muhammad Sabi'u"
categories = ["Kiwon lafiya", "iyali"]
date = 2020-10-13T17:00:00Z
description = "Yadda mai juna biyu zata kula da lafiyarta"
image = "https://res.cloudinary.com/ginshiki/image/upload/v1602606655/pregnant-belly_qqzex4.jpg"
tags = ["kiwon lafiya", "iyali"]
title = "Yadda mai Juna Biyu za ta Kula da Lafiyarta da Jaririn da ke Cikinta"
type = "post"

+++
Yana da muhimmanci sosai da zarar mace ta ɗauki ciki, to ta tuntuɓi likita domin kiyaye lafiyarta da kuma lafiyar jaririn da ke cikinta saboda zai taimaka ta haihu ba tare da an sami tangarɗa ba.

Dacewar lamarin shi ne, ta riƙa ziyartar likita don gudanar da wasu aune-aune na jini da fitsari domin ci gaba da kasancewa cikin lafiyayyen yanayi. Ta hanyar gwajin fitsari ne za a iya gano irin ƙwayoyin bakteriya da kuma matakin sukari da suke a jikinta. Shi kuma jini, ta wajensa ne za a yi gano rukunin jini da kuma gwada manyan cututtuka irin su cuta mai karya garkuwar jiki.

Ana cikin haka ne likita zai ci gaba da aiwatar da ƙarin wasu gwaje-gwaje kamar su yanayin girman mahaifa, yanayin yadda yaro yake girma a cikin mahaifar da sauransu.

Daga nan kuma sai ta fara zuwa asibiti duk bayan mako huɗu. A lokacin da cikin ya kai wata na 7 zuwa 8, ana buƙatar ziyara wajen likita ta koma duk bayan sati biyu.

Da zarar kuma ya rage saura wata guda ta haihu, za ta koma zuwa asibiti a duk mako. A duk zuwa da za ta yi, za a riƙa gwada nauyinta da sauran abubuwa masu muhimmanci. Sannan likitan da ke duba ta zai saurari bugun zuciya da kuma nauyin jaririnn da take ɗauke da shi a cikinta. A saboda haka, duk lokacin da mai juna biyu ta ji wani canji a jikinta, yana da kyau ta samu ta je asibiti.

#### **Yaya nauyin mai juna biyu ya kamata ya kasance?**

Akwai buƙatar mai juna biyu ta yi magana wa likita game da nauyinta. Duk da cewa na kowace mata yakan bambanta. Ga mace mai matsakaicin nauyi, ana bukatar ta kara kimanin kilo 10 zuwa 15 na nauyi a yayin da take da juna biyu. Ga macen da take da kiba kuwa wannan adadi ba zai kai haka ba. Idan kibar ma ta yi yawa, akan buƙatar a sami ragi. 

Likita kadai shi zai iya duba yanayin kiba da lafiyar mace ya bayyana mata abunda ya dace da ita.

#### **Wane irin abinci mai juna ya kamata ta riƙa ci?**

Irin abincin da mai juna biyu take ci yana da tasiri ga jaririnta da ita kanta. Saboda haka, ya dace ta riƙa cin abincin da ya fi dacewa da yanayinta. A daidai wannan gaɓa, ya kamata a lura da cewa:

_A. A cewar masana, ba a so mai juna biyu ta matsa da yawan cin kifi (har da na gwangwami). A ƙalla za ta iya ci sau biyu ko uku a mako. Sannan ta guji cin manyan kifayen da ake samunsu a cikin teku kamar su shak saboda suna da sinadarin “mercury” kuma zai iya cutar da jaririn da ke cikinta._

_B. Duk lokacin da za ta ci kayan alatu, a tabbata an wanke shi tas saboda kawar da duk wata dauɗa ko ƙwayar cuta._

_C. Ana so mai juna biyu ta yawaita cin abin da aka samar da shi daga madara. Wannan zai taimaka wa ɗan cikinta da ita kanta wajen samun sinadarin “calcium”. Sannan ya dace ta guji shan madarar da ba a tafasa ba ko kuma abincin da aka yi shi daga madara wanda ba a dafa shi ba, saboda tana iya yiwuwa suna ɗauke da ƙwayoyin bakteriya._

#### **Shin mai juna biyu za ta iya shan magani?**

Mai juna biyu za ta iya shan magani amma akwai buƙatar ta sami shawarar likita—ko da kuwa maganin na rage radaɗi ne—domin gudun samun matsala a wajen haihuwa musamman lokacin da juna biyun yake watan ukun farko.

#### **Wasu magunguna me juna biyu ya kamata ta rika sha?**

Mace mai ciki ya kamata a kullum ta riƙa shan magani mai suna “folic acid” domin zai taimaka wajen kawar da matsalolin da za su iya shafar ƙwaƙwalwar jaririnta. Ya ma fi dacewa ta fara shan “folic acid” ɗin tun kafin ta ɗauki ciki. Sannan akwai bukatar shan kwayoyin “iron” domin Karin jini a kullum saboda tabbatar da cewa girman jariri cikinta bai haifar da karancin jini ba. Sauran magunguna masu sinadaran "vitamin" kuma kar a sha su har sai da shawarar ma'aikacin lafiya.