---
title: Yadda Za Ka Iya Samun Naka Gutsire Na Tallafin Naira Biliyan 78 Na Sana'a Ga Matasa Daga Gwamnatin Tarayya
date: 2020-10-20T09:37:51+01:00
draft: false
Author: Muhammad Sabi'u

# post thumb
image: https://i1.wp.com/www.naijabusiness.com.ng/wp-content/uploads/2020/10/Nigeria-Youth-Investment-Fund-NYIF-Application-Portal.jpg

# meta description
description: Gwamnatin tarayya ta ƙaddamar da shirin ba da tallafin biliyan 78 ga matasa cikin shekara uku. Shiga nan domin ƙarin bayani

# taxonomies
categories:
  - Damarmaki
tags:
  - Tallafi
  - damarmaki
  - Sana'a

# post type
type: post

---

A ranar Juma'a 16 ga watan Oktoban 2020 ne gwamnatin Najeriya—ta hannun ma'aikatar ci gaban matasa—ta ƙaddamar da shirin bayar da tallafin naira biliyan 78 domin rage zaman banza da rashin aikin yi ga matasan Najeriya, wanda babban bankin ƙasar zai ɗauki nauyi. Gwamnatin za ta bi ta hannun wasu hukumomi ne wajen raba kuɗin.

Wannan shirin bayar da tallafin ya zo ne musamman ganin yadda annobar coronavirus ta dagula al'amurran tafiyar da tattalin arziƙin ƙasar. Sannan ga shi jama'a na kokawa kan tsadar rayuwa.

Gwamnatin ta kuma buɗe shafin intanet da matasan za su iya miƙa buƙatarsu domin samun tallafin, wanda shi ne [wannan shafin](http://nyif.nmfb.com.ng). Sannan ana saka rai matasa 500,000 za su amfana da tallafin a cikin kowace shekara a cikin shekaru uku, daga 2020 zuwa 2023.

_To sai dai, akwai ka'idoji kafin a tura buƙatar neman wannan kuɗi. Watau ke nan ba kowane ɗan Najeriya ba ne zai iya gabatar da buƙatarsa. Ka'idojin su ne:_

a. A cewar gwamnatin, ana buƙatar sai mutum yana tsakanin shekara 18 zuwa 35 kuma yana da ƙudirin fara wani kasuwanci da kuɗin ne kafin ya miƙa buƙatarsa;

b. Dole sai mutum yana da lambar bayanan banki (watau BVN a taƙaice) wadda ita ce za ta bayyana irin harƙallar da yake yi da asusun bankinsa.

#### Mene ne muhimmancin wannan shirin bayar da tallafin? ####

Wannan shiri yana da amfani sosai saboda idan muka duba yadda al'amura suke tafiya a wannan yanki namu, za mu ga cewa mun fi kowa buƙatar wannan tallafi domin kuwa ta  kusan kowace fuska, an bar mutanenmu a baya ne. Ta dalilin irin waɗannan tallafe-tallafen, akwai damar yaƙi da talauci da ake fama da shi.

Za a iya tabbatar da irin talaucin da yake wannan yankin ne idan aka fara duba ƙididdiga da masana suke wallafawa a shafukan intanet. 

Misali, wani shafin intanet mai suna statista.com ya bayyana irin yadda talauci ya yi katutu a jihohin arewacin Najeriya, wanda har ya kai matakin da a cikin jerin jihohin da talauci ya fi ratsawa, jihohin Arewa ne a farko.

 Za a iya tabbatar da wannan bayani idan an shiga [wannan link ɗin](https://www.statista.com/statistics/1121438/poverty-headcount-rate-in-nigeria-by-state/#:~:text=In%20Lagos%2C%20this%20figure%20equaled,in%20Nigeria%20lived%20in%20poverty.).

Saboda haka, muna kira da babbar murya da cewa kowa ya tabbatar cewa ya cika wannan [fom ɗin a nan](http://nyif.nmfb.com.ng).


