+++
Author = "Muhammad Sabi'u"
categories = ["Kiwon lafiya"]
date = 2020-10-09T12:00:00Z
description = "alamomin cutar daji"
image = "https://res.cloudinary.com/ginshiki/image/upload/v1602258128/cancercellsd_wt5fnb.jpg"
tags = ["uwar jiki", " kiwon lafiya"]
title = "Wasu Alamomin Cutar Daji Da Mutane Ba Sa Ankara Da Su"
type = "post"

+++
Da farko, mece ce kansa (wato cutar daji)? Kansa wata mummunar cuta ce wacce ke sanya ƙwayoyin halittar mutum su ringa girma ta mumunar hanyar da hakan zai ci gaba da yaɗuwa daga wani sashe na jiki zuwa wani.

Masana sun yi ƙididdigar cewa zuwa shekarar 2015, cutar ta yi sanadiyyar mutuwar a ƙalla mutane miliyan takwas a duniya. Baya ga haka, ire-iren cutar daji da ɗan'adam ke iya kamuwa da su sun kasu zuwa kashi ɗari ɗaya.

Sau da dama za ka samu wani baƙon abu ko ciwo ya bayyana a jikinmu amma sai mu yi banza da shi, mu yi kamar ba a jikinmu ba ne. A wasu lokutan, wannan baƙon abin da ya bayyana yakan kasance ba mai cutarwa ba ne matuƙa. Amma a wasu lokutan za ka samu abu ne da ya kamata a masa tsayin-daka har sai an gano sababin bayyanarsa da kuma irin abin da zai iya haifarwa nan gaba saboda guje wa faɗawa cikin wata babbar matsala da ba a san ƙarshenta ba. A saboda haka, ya kamata mutum ya yi tunani kafin ya yi kunnen-uwar-shegu ga duk wani abu baƙo da ya bayyana masa a sassan jiki wanda zai iya zama barazana ga lafiyarsa.

Ga wasu daga cikin alamomin cutar daji, waɗanda cikin rashin sani, ba ma ɗaukarsu da muhimmanci:

### 1. Ƙaiƙayin wuya:

Idan mutum yana fama da ƙaiƙayin wuya sannan ƙaiƙayin ya wuce kima—wato bai saba yin irin wannan jimawar ba, to akwai yiwuwar alama ce ta cutar kansar maƙogoro. Amma a wasu lokutan mutum yakan yi fama da wannan ƙaiƙayi idan yana cikin yanayi na mura da tari. Don haka, yana da kyau a iya bambancewa tsakaninsu saboda kar ya kasance ƙaiƙayi mai hatsari ne.

### 2. Ramewa

Wasu mutanen, idan suna ramewa, gani suke yi kamar wani alheri ne ya same su musamman idan suna da matuƙar ƙiba. To sai dai a wasu lokutan idan mutun ya ga yana matsananciyar rama, akwai yiwuwar alama ce ta cutar dajin huhu ko na ciki ne ke lallaɓo masa alhalin shi bai sani ba.

### 3. Jin zafi yayin haɗiya

A wasu wuraren, akwai mutane waɗanda da ƙyar suke iya haɗiye abinci ko abin sha kafin ya tafi cikinsu saboda irin tsananin rashin jin daɗi da suke fuskanta a cikin maƙogoronsu lokacin da suke haɗiya. Saboda haka, duk lokacin da mutum yake fuskantar irin wannan barazanar, akwai buƙatar ya je ya ga likita saboda a samo bakin zaren tun kafin abu ya yi nisa.

### 4. Zubar jini haka kawai

Yana da muhimmanci mutane su san lokacin da jini zai zuba a jikinsu da kuma lokacin da bai kamata ya zuba ba. A wasu lokutan za ka ga mutum da zarar ya yi tari, sai ka ga jini. To a irin wannan yanayin, ya dace mutum ya gaggauta zuwa wajen likita saboda wannan alama ce ta cutar dajin huhu.

### 5. Mummunan canjin yanayin fatar jiki

A duk lokacin da mutum ya ga fatarsa tana samun mummunan canjin yanayi, to yana buƙatar garzayawa asibiti saboda wataƙila cutar kansar fata ce take son yi masa ba-zata

### 6. Matsanancin tari ko disashewar murya na babu gaira babu dalili 

Tari da disashewar murya alamu ne na mura. Sannan kuma akwai adadin lokacin da ya kamata a ce sun rabu da mutum. Ke nan idan suka wuce kima, ya kamata a garzaya asibiti don gano me yake faruwa.

Daga ƙarshe, idan dai haka abin yake, to ya dace kowa ya riƙa matuƙar lura da al'amuran da suka shafi lafiyar jikinsa ta yadda zai riƙa shawo kan matsala da wuri tun kafin ta ta'azzara. Baya ga haka duk wanda ya taɓa ganin mutumin da wannan cuta ta yi wa illa, gaskiya zai tausaya masa saboda irin yadda take sauya halittar jikin mutum.

Kar a manta, "lafiya uwar jiki ce: babu mai fushi da ita."